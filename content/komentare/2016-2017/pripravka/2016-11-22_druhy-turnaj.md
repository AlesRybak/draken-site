---
title: Druhý turnaj, první výhry
date: 2016-11-22
author: tega
tags: ["pripravka", "turnaj"]

season: "2016-2017"
gameDate: 2016-11-22
group: "pripravka"
contest: "jmop"
---

V sobotu 19. listopadu 2016 se družstvo přípravky zúčastnilo zimního halového poháru ve Vracově.

Přestože musela drakeňata vstávat mnohem dřív, než jsou asi v sobotu zvyklá (sraz byl v 6:00 na hlavním nádraží), nijak se tím nenechala rozhodit a krátce po opuštění čtvrtého nástupiště už vlakem lítaly střídavě třásně a vtipy o blondýnkách.

Hned v prvním utkání na nás čekal silný výběr domácích. Řada z drakeňat měla v hlavě měsíc starou prohru 2:12 se stejným soupeřem z turnaje na hřišti 1. NH Brno. Drakeňata však předvedla bojovný a soustředěný výkon a přestože na domácí tým opět nestačila a prohrála 0:5, vyzkoušela si, že se dá hrát s každým.

{{< image file="komentare/pripravka-obranna-hradba.jpg" title="Drakenská obranná hradba" >}} 

Druhé utkání s týmem 1. NH Brno „B“ již bylo z našeho pohledu zcela vyrovnané, rozdíl byl však v produktivitě střelby. Zatímco městským rivalům z 1. NH se střelecky dařilo, akce drakeňat často končila střelbou z brankoviště, a tedy ztrátou míče.

Přes pochmurnou náladu ze smolné porážky se drakeňata nevzdala a do třetího utkání proti Vracovu „B“ opět nastoupila s touhou vybojovat své první body. Hlasitě povzbuzující střídačku bylo slyšet snad až doma v Brně (což se nedá říct o mých herních pokynech), třásně lítaly vzduchem a skóre na ukazateli postupně narůstalo až na konečných 3:1 pro drakeňata. Historicky první výhra drakenské přípravky byla na světě! Krátce poté se již šatnou linul nově secvičený chorál:

```
"Na hřišti to roztočíme, se soupeři zatočíme.
Chce to jenom dobře hrát, tak, jak to má trenér rád.
Je nám jedno kde a s kým budem dneska hrát,
berem vítězství i porážky, hlavní je fair play hrát."
```

{{< image file="komentare/pripravka-prvni-vyhra.jpg" title="Pokřik po historicky prvním vítězství naší přípravky" >}} 

Ve čtvrtém utkání se severomoravským výběrem Ostrava Svinov „B“ se střelecky chytla naše nejlepší střelkyně Julča Drholcová. S jejím sebevědomím rostlo také sebevědomí ostatních a skóre se tentokrát zastavilo až na konečných 6:0.

Sama drakeňata však tušila, že to takhle lehce nepůjde pořád a že je na závěr čekají těžké výběry 1. NH Brno „A“ a Ostrava Svinov „A“. Sesedla se proto kolem hřiště a pozorně sledovala zápasy těchto soupeřů s jinými týmy, aby odhalila jejich slabá místa. Nakonec se však musela sklonit jak před Svinovem (4:7), tak před 1. NH Brno (3:6).

Nezbývá než dále trénovat a těšit se na další měření sil.

{{< image file="komentare/pripravka-2016-vracov.jpg" >}}

**Sestava:** zleva - Emma Osvaldová, Markéta Zemanová, Julie Drholcová, Ema Bialoboková, Natálie Bažoutová, Ema Štěpánková, Daniela Zemanová; ležící - Jonáš Zahradníček; trenérka Tereza Gajdušková, technická podpora Tomáš Slach (všechna fota - Pavel Zahradníček)

Za fotografie a velkou podporu v průběhu celého dne děkujeme Pavlu Zahradníčkovi.

Tabulka turnaje:

   | družstvo          | skóre | body
---|-------------------|-------|-----
1. | TJ Sokol Vracov A | 29:13 | 11b.
2. | TJ Sokol Svinov A | 43:22 | 10b.
3. | 1.NH Brno A       | 27:15 |  8b.
4. | 1.NH Brno B       | 13:20 |  6b.
5. | Draken Brno       | 17:22 |  4b.
6. | TJ Sokol Vracov B | 14:25 |  3b.
7. | TJ Sokol Svinov B | 13:39 |  0b.


Výsledky všech zápasů: http://www.hazenavracov.cz/19-11-2016-zlm-jihomoravske-oblasti-v-kategorii-starsi-pripravka/

Fotky našeho fotografa P. Zahradníčka: https://plus.google.com/photos/110327066993678086809/albums/6355271151419539601

Fotky domácích: http://nhvracov.rajce.idnes.cz/ZHP_JOSK_st._minizactva_ve_Vracove,_19._listopadu_2016
