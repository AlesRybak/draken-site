---
title: Memoriál Jana Václavka st., 23.3.2014, Náchod
date: 2014-03-23 00:00:00 +0000
gameDate: 2014-03-23 00:00:00 +0000
author: betka
tags:
- hazena
- nachod
- draken
- zeny
- pripravny-turnaj
season: 2014-2015
group: zeny
contest: pripravny-turnaj

---
Družstvo žen Drakenu Brno se v neděli 23. března 2014 zúčastnilo turnaje v Náchodě, pořádaného již 12. rokem na počest jedné z legend národní házené - Jana Václavka st. 

Memoriál Jana Václavka je tradičně turnajem ligových družstev žen a má proto vysokou úroveň. Letos se domácí tým Náchoda rozhodl namísto toho pozvat vítěze oblastních přeborů dle tabulek podzimní soutěže 2013, což znamenalo i pozvání pro náš tým Drakenu Brno, který je po podzimní části soutěže v Jihomoravské oblasti na prvním místě. Pozvání dále přijal Sokol Bakov - lídr středočeské oblasti, TJ Jiskra Raspenava - lídr Severočeské oblasti a TJ Spartak Modřady, který soutěží v 1. lize žen a je aktuálně na poslední, 12. příčce. I přes změnu ve způsobu výběru družstev si turnaj udržel vysokou úroveň a jednotlivé zápasy byly často vyrovnané. 

Tým drakenek bojoval v turnaji s plným nasazením i přesto, že se některé z opor našeho družstva nemohly zúčastnit. Náš tým přijel do Náchoda v počtu 9 hráček s trenérem v následující sestavě: brankářka Alžběta Kundratová; obránkyně Soňa Pazderová, Zuzana Šperlová, Aneta Doczy a Kateřina Chábová; útočnice Ivana Hájková, Lucie Chmelíková, Veronika Slachová a Karolina Kleinwächterová; trenér Libor Tománek. 

Po prohrách s domácím Náchodem a ligovým týmem Modřan, kde jsme ale bojovaly jako rovnocenné soupeřky, následovaly dvě remízy s Bakovem a s Raspenavou. V těchto dvou zápasech jsme bohužel nedokázaly udržet vybojovaný náskok a pokažená koncovka pro nás dvakrát za sebou znamenala ztrátu výhry, která již byla na dosah. 

Celkově jsme tedy získaly 2 body a obsadily jsme bramborové 4. místo. Ocenění však nebylo z brambor, ale dostaly jsme finanční odměnu, kterou jsme vzápětí použily na nutný teambuilding. Vítězem celého turnaje se stal domácí Sport Klub Náchod s 8 body a s celkovým skóre 68:50.
