---
title: "Komentář k postupové sezoně 2013-2014"
date: 2014-06-30
gameDate: 2014-06-30
author: slacha
tags: ["hazena", "draken", "muzi", "2-liga"]
season: "2013-2014"
group: "muzi"
contest: "2-liga-b"
---

Říkal jsem si, že by bylo fajn sepsat s určitým časovým odstupem a vychladlou hlavou menší ohlédnutí za právě uplynulou ligovou sezonou. Nedopadla totiž úplně špatně.

V jejím průběhu to však na podobně dobrý konec několikrát nevypadalo. Ten nicotný bodík, který ve finiši dělil šťástné postupující od druhého Veselí, jsme mohli velice jednoduše nechat ve spoustě zápasů. Třeba hned v tom prvním.

Sezonu jsme zahajovali domácím zápasem s Podhorákem. Chybělo několik důležitých opor a zápas moc koukatelný nebyl. Vydřená výhra o 1 branku (18:17) byla darem shůry a předznamenala (aniž jsme to tehdy tušili) to, jak bude letos vypadat většina našich špílů. Bídu úvodu sezony dokumentuje to, že jsem se na zmiňovaný zápas přišel v podstatě jen podívat a chtěl pošetřit potahané vazy v kotníku, na který se o týden dřív nedalo postavit. Berle jsem odhodil asi 3 dny před výhozem. Zápas jsem odehrál bez střídání.

Zápas druhý a zajíždíme na nejbližší venkovní hřiště – na Morendu. Výsledná výhra o 4 branky (20:16) vypadá celkem jasně, ale dlouho rozhodnuto nebylo. Z bryndy nás vytáhl tehdy ještě kompletní první útok obou Zdendů s Peťou, který byl ve druhé půlce téměř bezchybný.

Ke třetímu zápasu jsme jeli do Veselí. V nervózní první půli jsme párkrát pohrdli možností domácí zaříznout (a že na to šance byly). Ti se pak dostali do vedení a do pohody, na níž se vezli až do konce zápasu. My měli světlejší místa na začátku druhé půle, kdy jsme přeskupili útok, a podařilo se nám vstřelit 6 branek v řadě. Veselané však v tu dobu zvládli vždy rychle odpovědět, což rozhodlo. Zbytek špílu si už pohlídali a zaslouženě vyhráli. Nutno říct, že jsme tam toho moc nepředvedli. Výsledek 17:13 pro domácí.

Následovaly tři vítězné zápasy – ve Vracově (25:15 pro nás), doma s Dobruškou (21:17) a Jihlavou (21:11). Tahle sekvence byla asi nejpoklidnějším obdobím sezony. Obrana s brankářem tradičně šlapala a vepředu se dařilo střílet dostatek branek. Zdánlivý klid a pohoda však byly ukončeny poměrně rázně – v zápase s Jihlavou jsme přišli o kapitána Zdendu Fialu (jak se ukázalo později, pro celý zbytek sezony), kterému vypovědělo službu koleno. Rozpadla se nám tak stabilní první lajna. Nutno říct že zrovna ve chvíli, kdy začala chytat solidní formu s hrála pěknou házenou. Ztratili jsme taky jediného ofenzivní borce s jakýmis takýmis házenkářskými proporcemi. Nám cvrčkům bylo jasné, že začíná ta pravá sranda.

Zkouška ohněm čekala hned o týden později na Vysočině v Humpolci. Na místní mančaft se vždycky dost nadřeme a jejich styl nám nesedí. Vyhráli jsme 10:5 a dali podnět k diskuzím široké házenkářské obci. Hráli jste snad ve sněhu? Hráli jste na hokejové branky? Ne. Bylo hezky a branky byly normální. Defenziva šlapala na maximum a ukazovala, kdo je v tomhle ohledu špicí naší soutěže. Oslabený hubený a zakrslý útok protahoval pobyt v útočné třetině na maximum a hrál házenou, na kterou se nedalo moc koukat, která bolela, ale přinesla to nejdůležitější, pro co jsme přijeli – 2 body. Dali jsme sice jen 10 gólů, ale téměř neztratili míč. Vždycky jsme tak dlouho šudlali, až jsme ušudlali. A o tom to bylo.

Albrechtičky jsou však v šudlání o level výše. Tento styl praktikují dlouhodobě a mají ho vybroušený k dokonalosti. Další víkend jsme tak zajeli na Ostravsko, ve 14 lidech na hřišti zašudlali, nechali tam všechny body a jeli zase domů. Přijde mi to jako taková hloupá tradice posledních sezon, dávat body Albrechtičkám, ale holt to tak máme. Tenhle zápas byla největší bída za celý rok. Suverénně. Co je však podstatné, odrazili jsme se z pověstného dna a od tohoto dne (6. 10. 2013, prohra 12:16) neztratili až do úplného konce soutěže ani bod. To není zlý, ne?

O týden později jsme vyrazili zase na Ostravsko. Ve Vítkovicích jsme se však věnovali naprosto odlišnému sportu. Hráli jsme národní házenou. A hráli jsme ji dobře. Po skvělém týmovém výkonu všech řad proti výborně hrajícím domácím bereme oba body za výhru 17:16 a jedeme domů. Tenhle zápas byl naším podzimním vrcholem a naznačil, že může být zas líp. Taky byl jedním z těch, na které bych se klidně podíval i jako divák (a těch moc nebylo).

Po těchto dvou kontrastních představeních nás čekalo poslední domácí dvoukolo. V sobotním zápase porážíme v poklidném tempu doplněni několika mladými puškami Chropyni 30:6. V neděli nás čeká o poznání větší šichta a Osek po remíze v první půlce přehráváme 14:12. Zápas byl zase spíše o vůli a bojovnosti a krásou jsme šetřili. Když o tom tak přemýšlím, asi jí už máme našetřeno celkem dost. Možná jí vytasíme v příští sezoně. A možná taky ne, já bych se nedivil.

Důležité bylo, že jsme podzim zakončili vítězně. Suma sumárum, při pohledu na tabulku se nacházíme na druhém místě (18 b.) o bod za prvním Veselím (19 b.) a s 3 b. náskokem na třetí Vítkovice (15 b.). To je s přihlédnutím k průběhu soutěže až nějak moc pozitivní. Ber nebo nech být. My to berem. Optimisté a vtipálci hlásí, že pokud na jaře neprohrajeme, vypadá to na postup. Realisté v takové bodové hody nevěří. Na druhou stranu nutno přiznat, že ty nejlepší týmy budeme mít doma a tam jsme neprohráli ani nepamatuju. No uvidíme. Veselí otevřeně vyhlašuje za jasný cíl postup, my jsme vzhledem k okolnostem opatrnější a radši i potichu.

Zima nám pak moc dalších důvodů k optimizmu nedává. Tréninková morálka je slušně řečeno dosti vlažná a přímo úměrná jejich kvalitě. A jaro se zeptá.

No. Jaro se ptá. My mu odpovídáme pohodovou domácí výhrou 17:8 nad Morendou. Obrana s jistým Mirou maže hostující útočníky jako křídu z tabule. Pokud budeme dostávat každý poločas 4 góly celé jaro, mohlo by to být fajn, říkám si.

Sobotní předehrávka nás nakopla ale v neděli jedeme do Podhoráku. Nastává první jarní krizovka. Domácí během podzimu moc bodů neposbírali a jde jim o bytí a nebytí v soutěži. My máme být první bodovou kravkou, kterou podojí na nově zrekonstruovaném hřišti. Po cestě dopadají na čelní skla dešťové kapky. Nemám z toho vůbec dobrý pocit. Chvíli před zápasem přestává pršet. Mokrá guma, paráda. Natěšení diváci. Patrik Bajer probuzený ze zimního spánku. Tohle bude zajímavé. A bylo. Já osobně se cítil celý zápas dost bídně. Ještě že je nás na hřišti 7 a ostatní moje pocity nesdílí. Výhra 19:17 a body jedou s námi do Brna. Tak to by bylo, první velká jarní překážka za námi. Jedeme dál.

Příští stanice – zápas jara. Domácí bitva s Veselím. K vítězství nám pomáhá tradičně skvělý výkon brankáře a celé obrany v kombinaci s podstatně menším podlehnutím nervozitě v ofenzivě. Veselští kluci jsou výborní, v porovnání jednotlivců v útoku daleko lepší než my (můj pohled). Umí líp běhat, skákat, házet, líp u toho vypadají. Tenhle sport se ale hraje v kolektivu. A ten my máme. Proto jsme schopní dělat výsledky. Udělali jsme i tenhle. Výhra 11:9 a rázem jsme v diametrálně odlišné pozici. Máme bod navíc a Veselí bude čekat na jakékoli naše zaváhání, byť jednobodové. Vzájemné zápasy při případné rovnosti bodů hrají o jednu branku pro ně. Pokud chceme postoupit, nesmíme ztratit. Oni neztratí. Slovo postup se dle statistiků začíná na Kraví hoře používat s větší intenzitou než dosud.

Další domácí zápas, opět soupeř z jihu. Přijíždí borci z Vracova a obměněný kádr dává tušit, že nás čeká větší robota než při předchozím setkání. Taky že jo. Párkrát vedeme větším rozdílem, ale nejsme schopni soupeře definitivně dorazit. Nakonec vyhráváme naším tradičním způsobem o 2 branky, tentokrát 19:17.

To bychom měli. Co tam máme dál? Jihlavu u nich. Z obávaného zápasu je po nejsuverénnějším ofenzivním výkonu v sezoně výhra 26:18. Co se to s námi stalo? Tolik branek. Možná jsme si měli nějaké nechat na další domácí zápas s Humpolcem. Počasí přeje, lije jako z konve, po hřišti tečou potoky a tak se statistici po našem podzimním představení na Vysočině těší, že padne rekord v nejnižším počtu gólů v jednom zápase na této úrovni v historii. Poločas 3:2 jim dává naději. Ve druhé půli se však splašíme a na konci zápasu svítí na tabuli výsledek 12:6. Fajn, navlíkli jsme další korálek na vítěznou šňůrku.

Přichází nájezd týmů ze severovýchodu. Šudlanou s Albrechtičkami po prohraném poločase tentokrát nakonec urveme pro sebe (14:12). Padají další kameny ze srdce. O týden později přijíždějí borci s Vítkovic a přiváží tradičně i koukatelnější podívanou. Vítězíme po dobrém výkonu 19:17. Na pozápasové telefonáty Veselanů můžeme stále odpovídat zvesela.

Kolik že to zbývá zápasů do konce? Prý tři. Přichází klíčový souboj, jedeme do Dobrušky. Pokud tady vyhrajeme, poslední dvoukolo už musíme urvat. Tohle je zápas o náš postup, o kterém už se nikdo nebojí mluvit nahlas. Je horko k zalknutí, asfalt žhne. Stejně jako povrch jsou nažhavení i domácí, kteří na nás zhurta vlítnou. Nehrajeme žádnou velkou krásu, ale kvůli té jsme dneska nepřijeli. Rveme se o každý míč, o každý metr hřiště. Ze hry moc gólů nedostáváme, ale na tresty tasí Dobrušáci Honzu Morávka, který proměňuje jeden za druhým a drží stav kolem remízy. V poslední minutě se dostáváme do vedení o branku, soupeř dohrává zápas a vybojuje si trest kus před brankovištěm. Na něj se staví do té doby neomylný Honza a má v rukou náš osud. Atmoška v tu chvíli krapet zhoustla a my si prožili malé Nagano. Mira chytil, jsme ve finále, jsme ve finále (15:14).

Tím finále bylo poslední dvoukolo v Chropyni a Oseku. První povinné vítězství v sobotu uhrajeme, i když kluci v brance loví balon ze sítě asi víckrát, než čekali (23:15). Domácí hráli dobře (ten rok v soutěži jim asi prospěl), my tradičně nic extra nepředvedli. To nás ale netrápí a soustředíme se na neděli 15. 6. 2014, která se nám může zapsat do paměti navždycky (pokud si to pak někdo večer při oslavách komplet nevymaže). Poslední zápas s Osekem je třešničkou na letošním dortu. Vyhráváme tradičně o 2 branky, ten stav se nám asi líbí (16:14). Můžeme zvednout ruce. Je to tam. Postup, na který někteří kluci dřou a čekají už drahně let máme v hrsti. Na začátku sezony s ním málokdo počítal. Někteří o něm sice mluvili, ale v praxi to nebylo poznat. Podzim mě nepřesvědčil, Zdendovo zranění nás na chvíli zabrzdilo. Ale pak to přišlo. Čtrnáct (14!!) zápasů v řadě jsme neztratili bod. A za to si ten postup podle mě zasloužíme.

Nehráli jsme nejkrásnější házenou, ale byli jsme schopní vyhrávat těžké a vyrovnané zápasy. Všechny krizové situace jsme zvládli. Myslím si, že kromě gólmana nemáme žádnou výraznou idividualitu. Fungujeme však jako celek a nepříjemnosti, které nás přes rok potkaly, nás ještě víc semkly.

Tož. Jsme tam!

{{<image file="/images/komentare/postupova_osek.jpg" title="Vítězná sestava Drakenu po posledním zápase v Oseku nad Bečvou (neděle 15. 6. 2014, výhra 16:14). Stojící zleva: Peťa Skalník, Robin Kováč, Venca Pokorný, Zdenda Divina, Tom Nepustil, Ondra Botko, Libor Mikulka, Honza Obrlík, Tom Slach, trenér Mirek Skalník. Ležící zleva: Míša Fischer a Mira Divina.">}}

### Konečná tabulka

{{<image file="/images/komentare/tabulka_postup.png">}}
