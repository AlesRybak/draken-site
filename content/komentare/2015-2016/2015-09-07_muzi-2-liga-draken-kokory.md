---
title: 2. ligové kolo: Draken Brno -  Sokol Kokory 20:15 (10:9)
date: 2015-09-07 00:00:00 +0000
author: slacha
tags:
- hazena
- muzi
- 2-liga
- draken
- kokory
season: 2015-2016
gameDate: 2015-09-07 00:00:00 +0000
group: muzi
contest: 2-liga-b
homeTeam: Draken Brno
guestTeam: Sokol Kokory
homeScore: 20
guestScore: 15
homeHalfScore: 10
guestHalfScore: 9

---
Druhé domácí utkání sezony přineslo druhou výhru. Nerodila se však úplně lehce, mladý hostující mančaft z Kokor nechtěl dát svou kůži lacino a byl po většinu zápasu vyrovnaným soupeřem. O osudu utkání rozhodl začátek druhé půle, kdy jsme si vytvořili několikabrankový náskok a ten pak do konce utkání udržovali. 

Zápas měl úplně jiný charakter než ten před týdnem. Kokorští borci na nic nečekali a nebáli se hrát. Hlavně v první půli jsme vzadu marně hledali úspěšnou protizbraň na jejich útok a nezískávali tolik míčů, na kolik jsme proti podobným soupeřům zvyklí. 

Našemu útoku se však i přes několik nepřesností ve střelbě dařilo celkem v poklidu přehrávat hostující defenzivu a bez výpadků přidávat další a další branky. Když pak na začátku druhé půle vybojovala obrana několik míčů po sobě a my je přetavili v góly, bylo hotovo.

Zápas byl poměrně vyhecovaný. Sudí Váca nastavil od začátku volnější metr, což vyústilo v dohrávání soubojů po celém hřišti a několik nepříliš sportovních momentů z obou stran. Výsledkem však byly pouze dvě žluté karty na naší straně. Pískat někdo úzkostivější, pár lidí z obou mančaftů nemělo šanci zápas dohrát.. :-)

Nás může těšit solidní ofenzivní výkon a fakt, že se o branky opět  celkem vyrovnaně podělilo všech 5 útočníků (2-3-4-5-6). Důležité bylo, že jsme si odpustili nějaké větší výpadky a ve chvíli, kdy se chytla obrana, jsme byli schopní dobře hrajícího soupeře zlomit. Pomohlo také střídání brankařů, Kuba Obrlík lapil v době kdy se Mirovi příliš nedařilo několik důležitých míčů. Konec zápasu už si pak zase v klidu dochytala tradiční opora.

Pokud budou kluci z Kokor pokračovat v podobných výkonech, mohou i v této mladé sestavě hodně kousat a být nepříjemným soupeřem pro kohokoli v lize. 


### Sestavy

Domácí Draken Brno: Divina M., Obrlík J. – Botko O., Nepustil T., Mikulka L. – Divina Z. (5 branek), Slach T. (4 branky), Kováč R. (2 branky), Obrlík J. (6 branek), Fiala Z. (3 branky)

Hostující Sokol Kokory: Džujík J. – Urbánek O., Onera T., Kosek R., Ministr M. – Zlámal J. (8 branek), Džujík P. (4 branky), Kašpar M. (3 branky), Uvíra P.
