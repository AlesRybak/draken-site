---
title: '11. ligové kolo: TJ Sokol Podhorní Újezd - Draken Brno 19:19 (11:9)'
date: 2015-10-19 00:00:00 +0000
author: slacha
tags:
- hazena
- muzi
- 2-liga
- podhorni-ujezd
- draken
season: 2015-2016
gameDate: 2015-10-19 00:00:00 +0000
group: muzi
contest: 2-liga-b
homeTeam: TJ Sokol Podhorní Újezd
guestTeam: Draken Brno
homeScore: 19
guestScore: 19
homeHalfScore: 11
guestHalfScore: 9

---
V neděli jsme se představili na hřišti Podhorního Újezda ve Vojicích. Opět se hrálo v sychravém počasí na mokré gumě, která ztěžovala pohyb. Proti nám stál tým s výraznou individualitou v podobě střelce Patrika Bajera. Ten nasypal v předchozím zápase v sobotu 18 fíků Morendě. My takového kanonýra nemáme, proto jsme se soustředili na týmový výkon a domácího šutéra se snažili eliminovat. To se však po většinu zápasu příliš nedařilo, ani přes občasnou osobní obranu. Když už se podařilo odříznout P. Bajera od míče, skórovali jeho spoluhráči. Bohužel, tento zápas se příliš nevydařil našim brankařům. Jindy jistý Mira Divina se na svá standardní procenta nedostal a v pár minutách, které dostal k dispozici, nedokázal domácí střelce zastavit ani Michal Fischer. V útoku jsme předváděli takovou tradiční bramboračku. Na přehrání domácí obrany nebyla potřeba žádná velká kouzla. Uškodila nám však další nedaná šestka (tentokrát tyčka z mojí pracky) a několik zvláštních rozhodnutí sudího Slavíka. Zatímco o den dříve v Opatovicích pískal přesně, tentokrát nad některými rozhodnutími kroutily hlavou obě střídačky. Dávkování těchto nepřesností však bylo celkem vyrovnané na obě strany, takže tento fakt o ničem nerozhodl. I v tomto zápase nám sudí udělil jednu diskutabilní červenou kartu. Tentokrát ji zobnul Jenda Obrlík, který při stíhání domácího útočníka v prostřední třetině na mokrém povrchu doklouzal až do třetiny obranné (snad o 2 metry). Sice nijak neovlivnil hru, pan rozhodčí však tento přečin ocenil redkou. Jenda si 5 minut odpočal a pak byl na hřišti přítomen dramatickému závěru. Ještě cca 3 minuty před koncem to vypadalo, že se budeme vracet s prázdnou. Prohrávali jsme o 3 branky, domácí útok do té doby téměř nechyboval. Pak však, pravděpodobně v důsledku narůstající únavy, vyprodukoval dvě ztráty. Jeden míč vybojoval výborným zákrokem Venca Pokorný ve spolupráci s Mirou Divinou a my vpředu trestali. Za stavu 18:18 jsme necelou minutu před koncem měli míč v držení a šli do útoku. Chystali jsme se utkání dohrát. Zdenda Divina však zhruba 20 vteřin před koncem vystřelil faulovaný na úhlu brankoviště a skóroval. Vedli jsme o branku, ale domácí dostali díky našemu brzkému zakončení ještě jednu šanci. Po rozehrávce se hnali na branku. při tomto přechodu došlo k běžnému faulu, jakých se v průběhu utkání udály bez nějaké výraznější odezvy desítky. Vzhledem k tomu, že se jednalo o poslední vteřiny, se však sudí Slavík rozhodl pro odpískání šestimetrového hodu. Ten Patrik Bajer suverénně proměnil, čímž zaokrouhlil svůj víkendový střelecký účet na 30 branek (18 Morendě, 12 nám). S bodem můžeme být nakonec po průběhu zápasu, kdy jsme stále tahali za kratší konec, spokojeni. Dělba bodů byla po výkonech obou týmů zasloužená. Při taktičtějším dohrání zápasu jsme však mohli pomýšlet i na vítězství. To by však bylo pro 57 minut dobře hrající domácí dosti kruté.

### Sestavy

Domácí TJ Sokol Podhorní Újezd: Hátle J., Malach P. - Bartoš O., Šritr H., Chvalina M., Smutný M., Drašar M., Pour M. - Kindl M. (5 branek), Bajer P. (12 branek), Hruška Z. (1 branka), Novotný J. (1 branka), Bílek M.

Hostující Draken Brno: Divina M., Fischer M. – Botko O., Pokorný V., Mikulka L., Nepustil T. – Divina Z. (4 branky), Slach T. (7 branek), Obrlík J. (7 branek), Fiala Z. (1 branka)

### Externí

* Článek v Jičínském deníku k zápasu v Podhorním Újezdě: http://jicinsky.denik.cz/ostatni_region/patrik-bajer-nasazel-za-vikend-tricet-branek-20151022.html