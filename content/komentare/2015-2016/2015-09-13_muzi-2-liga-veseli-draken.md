---
title: '3. ligové kolo: KNH Veselí nad Moravou - Draken Brno 15:11 (10:6)'
date: 2015-09-13 00:00:00 +0000
author: slacha
tags:
- hazena
- muzi
- 2-liga
- veseli
- draken
season: 2015-2016
gameDate: 2015-09-13 00:00:00 +0000
group: muzi
contest: 2-liga-b
homeTeam: SK NH Veselí nad Moravou
guestTeam: Draken Brno
homeScore: 15
guestScore: 11
homeHalfScore: 10
guestHalfScore: 6

---
Po dvou domácích výhrách na úvod sezony přišlo první venkovní dvoukolo. Tento víkend nás nezastihl v dobré pohodě. Sobotní zápas se nám hrubě nevydařil, v neděli jsme pak 2 body vybojovali až díky zlepšené hře ve druhém poločase.

Předem jsme věděli, že nebudeme kompletní. V zádech jsme však měli dva solidní výkony z domácích zápasů a nebyl důvod mít hlavu dole. Ve Veselí nám však nevyšlo vůbec nic. Od prvního útoku, kdy Jenda Obrlík trefil v jasné gólovce jen brankáře Pejšu jsme celou první půli tahali za kratší konec herního provazu. Domácí borci rozjeli divadlo, kterému se dostalo podpory od sudího Šimiceho (už si ani nepamatuji, kdy nás tu naposled pískal někdo jiný než tento pán) a my na něj nebyli schopni pořádně reagovat. Když už Mira lapil šestku, která mohla přenést momentum na naší stranu, míč se po několika šťastných odrazech docoural za brankovou čáru. V útoku jsme si pak dosti pracně vytvářeli šance, ale procento jejich proměnování bylo špatné. Na konci poločasu jsme ještě obdrželi branku z trestu po čase z velkého úhlu, který zkušeně proměnil mladý Kamil Provazník, a v půlce tak byli o 4 branky pozadu. Zajímavé je, že úplně identická herní situace, která vedla k tomuto trestu, i se stejným obsazením protagonistů (útočník s hlavou dole naráží v kličce do těla našeho obránce), byla na konci druhého poločasu, kdy už o nic nešlo, posouzena v náš prospěch jako průraz...

Pokud byla v první půlce hra našeho útoku slabá, ve druhé půli to byla čistá křeč. Obrana nám hrála dobře, Mira chytil dvě šestky (celkem 2/3, přičemž tu třetí měl taky v rukách), ale útok se ne a ne chytit. Šancí jsme na to měli dost. Na hřišti se všal spíše bojovalo než hrálo. Jediným, kdo z tohoto trendu vybočoval, byl domácí Pavel Fojtík. Hrál lehce, s chutí, a byl rozdílovým hráčem. On rozhodl o vítězství domácích. Nepotřeboval k tomu ani rudo před očima, jaké měla velká část jeho spoluhráčů. Klobouk dolů, předvedl výborný výkon.

Utkání jako celek se hodnotí těžko. Hlavní je asi fakt, že domácí šli výhře hladověji naproti, ať už byly tyto cestičky více či méně sportovní. Rozhodně byli po všech stránkách lépe připraveni. My jsme jim to usnadnili slabým útočným výkonem. Na tom však měla podíl i dobře hrající domácí obrana se spolehlivě chytajícím gólmanem Pejšou. Zahráli velmi dobře. Budiž nám tento zápas ponaučením jak už příště ne. Budeme připravení.. :-)

### Sestavy

Domácí SKNH Veselí n/M: Pejša T., Burša T. - Vaďura P., Václavík T., Matuška J., Bauer P. - Fišer J. (3 branky), Malovaný P. (3 branky), Provazník K. (4 branky), Fojtík P. (5 branek)

Hostující Draken Brno: Divina M., Fischer M. – Nepustil T., Mikulka L., Grepl M. – Divina Z. (2 branky), Slach T. (2 branky), Kováč R. (3 branky), Obrlík J. (1 branka), Fiala Z. (3 branky)
