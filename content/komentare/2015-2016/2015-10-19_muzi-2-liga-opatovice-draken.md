---
title: '10. ligové kolo: TJ Sokol Opatovice nad Labem - Draken Brno 18:16 (7:4)'
date: 2015-10-19 00:00:00 +0000
author: slacha
tags:
- hazena
- muzi
- 2-liga
- opatovice
- draken
season: 2015-2016
gameDate: 2015-10-19 00:00:00 +0000
group: muzi
contest: 2-liga-b
homeTeam: TJ Sokol Opatovice nad Labem
guestTeam: Draken Brno
homeScore: 18
guestScore: 16
homeHalfScore: 7
guestHalfScore: 4

---
Poslední hrací víkend podzimní části sezony, venkovní dvoukolo, dva zápasy na mokré gumě proti silným východočeským týmům. Výsledkem je pouze jediný získaný bod.

V sobotu jsme nastoupili v Opatovicích (Pohřebačce) proti týmu, který ještě v sezoně neztratil ani bod, a je jednoznačně největším kandidátem na postup do nejvyšší soutěže. Čekal nás těžký zápas. Kvality domácího mančaftu jsou prvoligové a návrat o patro výš jim bude slušet. O tom už je po podzimu prakticky rozhodnuto. 

Samotné utkání připomínalo poslední vzájemný zápas z letošního května. I tentokrát jsme měli špatný vstup a výsledek honili ve druhé půli. Není normální, abychom za první poločas vstřelili 4 branky a za druhý 12... Bohužel, každý z poločasů se nám podařil jen na jedné polovině hřiště. Zatímco v první půli výborně pracovala obrana a dávala spoustu míčů, útoku se vůbec nedařilo. Když jsme neproměnili několik dobrých příležitostí proti dobře chytajícímu domácímu brankaři Hrubému, začali jsme pálit z nepřipravených pozic a ztráceli míč za míčem. V této fázi utkání jsme jen díky výbornému výkonu obrany a golmana zůstali ve hře o dobrý výsledek (poločas 7:4 pro domácí). Ve druhém poločase jsme se chytli a i přes změny v domácí obraně přidávali branku za brankou. V útoku jsme při absenci Robina Kováče vsadili na větší a těžší sestavu (bez mravence) a střelecky se rozjeli Jenda Obrlík se Zdendou Fialou. Dařit se však začalo i domácím ostrostřelcům, kteří několikrát rozebrali naši obranu do posledního šroubku a stříleli góly do prázdné branky. Při jedné z těchto akcí dostal přísnou červenou kartu Vašek Pokorný. Vyloučení nám však neuškodilo a dostali jsme se na stav -1. V tu chvíli přišel jeden z klíčových momentů, kdy do té doby téměř neomylný nejlepší střelec zápasu Jenda Obrlík neproměnil šestku. Místo průběžné remízy jsme z protiútoku inkasovali a domácí už si dvoubrankové vedení pohlídali.

Opět jsme zde dokázali sehrát vyrovnaný zápas, ale na body to nestačilo. Na vině je především impotentní výkon útoku z prvního poločasu. Obranu lze i přes otevřenější stavidla ve druhé půli pochválit. 18 gólů od nejlepšího útoku ligy (srovnatelný je snad jen svinovský v plné sestavě a formě) je slušné skóre.

### Sestavy

Domácí TJ Sokol Opatovice nad Labem: Hrubý J., Pospíšil V. – Leugner M., Hruška J., Straník M., Dobruský L. – Práchenský V. (7 branek), Bittner V. (3 branky), Staněk R. (5 branek), Bittner Z. (3 branky)

Hostující Draken Brno: Divina M., Fischer M. – Botko O., Pokorný V., Mikulka L., Nepustil T. – Divina Z., Slach T. (1 branka), Obrlík J. (9 branek), Fiala Z. (6 branek)

### Externí  

* Komentář opatovických: http://www.nhopatovice.cz/vysledky/sezona-2015---2016/muzi-a/10-kolo-opatovice---draken-brno.html
