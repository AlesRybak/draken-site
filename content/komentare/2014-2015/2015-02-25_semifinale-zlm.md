---
title: Semifinále Zimní ligy znamenalo pro dorky konečnou
date: 2015-02-25 00:00:00 +0000
gameDate: 2015-02-25 00:00:00 +0000
author: slacha
tags:
- hazena
- draken
- dorky
- zimni-liga
season: 2014-2015
group: dorky
contest: zlm

---
Kdo by si po podzimu vsadil na to, že drakenským družstvem, které zůstane v letošních zimních pohárových soutěžích nejdéle, budou právě dorostenky? Já teda ne. Kurz na tuto eventualitu se mohl vyšroubovat sakramentsky vysoko a případný tipér by měl na nějakou dobu vystaráno.. I když, co já vím, třeba to Tipsport fakt vypsal a nějakej Lojza (kterej tomu rozumí víc než já) už si válí šunky pod palmama..

Že postoupíme z krajského kola hraného v Jihlavě se čekat dalo. Byla to dokonce povinnost. Prohrát se staršími žačkami NHčka, to už bychom fakt mohli jít cvrnkat kuličky. Že jsme šli ze druhého místa už, to už lehkým překvapením bylo. Tento turnaj byl pro mě vůbec nejsvětlejším místem letošní zimy. Holky porazily jak Jihlavu, tak dvoje pražandy, které také určitou úroveň měly. Náš herní projev byl nejlepší za poslední dobu.

Že se ale probojujeme skrze čtvrtfinále? I když si stále myslím, že výsledek vysoce přesahuje úroveň předvedené hry a pomohla nám k němu souhra okolností, tak už nám ho nikdo neodpáře. Postup do semifinále se počítá, stejně jako porážka Vracova, ať už to bylo jakkoli.

Před cestou na semifinálový turnaj do Vracova jsem však měl delší dobu obavy. Termín na začátku jarních prázdnin, řádící chřipkové epidemie, úzký kádr. Obavy se potvrdily naštěstí jen částečně. Prázdniny = minus jedna. Kapitánka upřednostnila rekreaci. Chřipky = minus jedna. S 39°C se moc dobře nehraje. To máme dvě obránkyně ze čtyř pryč. Naštěstí kapitánka neztratila glanc zcela, a z házenkářského záhrobí se jí podařilo vydolovat Julču, která nám svou přítomností vytrhla veletrn z paty. Odjíždíme tak s devíti holkama. Půlka je po nemoci, kašle, tváří se na umření. Některé holky nebyly od posledního turnaje na tréninku. Mezi všemi září zdravá Julec, které se chřipka vyhla, bandu půl roku neviděla a tak mámí historky. Kdoví, jestli bychom to bez ní vůbec dali nebo ne.. Míč neviděla tak dlouho, že už mohla skoro zapomenout jak vypadal, ale ve Vracově neslezla ze hřiště. Díky.

V prvním zápase nás čeká domácí Vracov. Náš chodící lazaret se motá po hřišti, některé holky evidentně mimo sebe. Prohráváme 4:9, přičemž se snažíme zátěž rozkládat na ty zdravější a choroše šetřit jak se dá. Zdravé útočnice statečně alternují na obraně. Střelecký prapor drží třígólová Markéta. Naštěstí se v průběhu turnaje probouzí větší Terka, která třičtvrtě prvního zápasu proseděla na střídačce střídaje v obličeji různé odstíny zelené barvy. Herní projev asi ani nemá smysl hodnotit. Snad jen opakující se individuální technické chyby, které holky tradičně kupily nehledě na status zdravá/nemocná. Ty mrzí. Nelze než doufat, že jejich produkci na jaře značně omezíme. 

Druhý zápas, darda 2:15 od nekompletní Staré Vsi, která si prý přijela jen zahrát a o postup nestojí. No, s jejich kvalitou, námi a Vracovem ve skupině, těžko realizovatelné. Holky ze Vsi pak vyhrály i celý turnaj a do finále jdou jako nejvýše postavené zástupkyně Moravy. Snad dokáží západočeským mančaftům zatopit, budu jim držet palce.

Ve skupině tak obsazujeme očekávané 3. místo. Skóre 6:24 je strašidelné. Máme však možnost vymlouvat se na oslabené družstvo, dělejme to tedy.. :-) Šest vstřelených branek za hodinu hry, z toho však bolí oči ať jsou okolnosti jakékoli. Druhý "nejslabší" byl v tomto ohledu Svinov, kterému však 16 vstřelených branek stačilo na vítězství ve druhé skupině. Výborná obrana ostravaček se skvělou brankařkou inkasovala jen desetkrát a především krčínský útok s ligovými zkušenostmi přiváděla k zoufalství. Výsledek zápasu Svinov - Krčín 7:3 byl největším překvapením turnaje a nás poslal ve čtrvrtfinále právě na Krčín.

Ve čtvrtfinále inkasujeme od Krčína debakl 7:23. Stínem utkání je nešťastné zranění kotníku krčínské obránkyně. Rozsah zranění neznáme, ale snad bude co nejdříve v pořádku, přejeme brzké uzdravení.

Tímto zápasem se kompletuje postupující čtveřice. V následujících utkáních vykristalizuje i výsledné pořadí. Do plzeňského finále jde z prvního místa Stará Ves, z druhého celkem překvapivě Vracov, který dokázal využít divoké karty a výhody domácího prostředí, ze třetího Svinov a ze čtvrtého Krčín. Všem těmto celkům přejeme do finále zdravé kádry a hodně štěstí.

Pro nás končí nečekaně úspěšné zimní herní období, ve kterém jsme dokázali porazit Vracov i Jihlavu. Budiž nám to hnacím motorem do další práce na trénincích a povzbuzením do jarní části soutěže. 

### Externí

* Komentář domácích a výsledky všech utkání lze nalézt zde: http://www.hazenavracov.cz/semifinalova-skupina-d-zimni-ligy-mladeze-dorostenek-sobota-21-unora-vracov-2/
* Fotografie domácích zde: http://nhvracov.rajce.idnes.cz/ZLM_dorostenek%2C_semifinalova_skupina_D%2C_Vracov_21._unora_2015/

### Sestava

Štěpánková J. - Slachová K., Maděrová L., Charousová J. - Cabejšková T. (6 branek), Houserová S. (2 branky), Haislerová H., Dlouhá T., Sehnalová M. (5 branek)

{{<image file="/images/komentare/2015-02-25_dorky.jpg" title="Nahoře zleva: Charousová J., Maděrová L., Dlouhá T., Štěpánková J., Houserová S., Haislerová H., Sehnalová M.; dole zleva: Slachová K., Cabejšková T.">}}
