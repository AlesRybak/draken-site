---
title: '16. ligové kolo: TJ Sokol Rokytnice - Draken Brno 14:14 (7:8)'
date: 2015-04-28 00:00:00 +0000
author: slacha
tags:
- hazena
- muzi
- 1-liga
- rokytnice
- draken
season: 2014-2015
gameDate: 2015-04-28 00:00:00 +0000
group: muzi
contest: 1-liga
homeTeam: Sokol Rokytnice
guestTeam: Draken Brno
homeScore: 14
guestScore: 14
homeHalfScore: 7
guestHalfScore: 8

---
Ve čtvrtém jarním zápase jsme se představili v Rokytnici u Přerova. K zápasu jsme nastupovali jako jasný outsider. Na našem kontě v tabulce stále svítily slaboučké dva body, patnáctibodoví domácí byli posilnění týden starou demolicí Podlázek (24:15). Na hřišti však očekávaný rozdíl mezi oběma mančafty nijak výrazně znát nebyl.

Od úvodu zápasu měla domácí ofenziva velké starosti s překonáním naší obrany a když už se přes ni rokytničtí borci prosadili, troskotali na výborně chytajícím Mirovi Divinovi. Náš útok, snad aby nerozchytal domácího gólmana, buď relativně v pohodě skóroval, nebo odevzdal míč zkaženou přihrávkou. Těch, stejně jako dalších nevynucených technických chyb, bylo z naší strany opět obrovské množství. Výborný výkon zadních řad nás však stále držel ve hře o první jarní body. První půli jsme vyhráli o branku (8:7). Kdybychom však v útoku dokázali zopakovat podobně koncentrovaný výkon jako ve druhé půli na NHčku nebo doma proti Nýřanům, mohlo (a mělo) být touto dobou dávno po zápase.

Podobný scénář nabídla i druhá polovina utkání. Obtížné dobývání naší svatyně domácími střelci a časté jednoduché ztráty míče našich útočníků. Z šedi ofenzivy vystoupil jen Zdenda Fiala, který nasázel plnou polovinu našich branek (7). Stav skóre se stále pohyboval kolem remízy. Domácí za vyrovnaného stavu (13:13) dostali míč do rukou 3 minuty před koncem zápasu. Sudí Pechal nesignalizoval žádnou pasivní hru, takže mohli utkání dohrát. Podařilo se jim skórovat cca 15 sekund před koncem a ujmout se vedení o jednu branku. My jsme rychle rozehráli, přešli do útočné třetiny a střelec zápasu Z. Fiala v samém závěru vyrovnal na 14:14. Hned po této brance bylo utkání ukončeno. Mohli jsme tak oslavit první jarní a celkově třetí prvoligový bod. Za něj můžeme poděkovat především výbornému představení zadních řad a individuálnímu výkonu Z. Fialy. Útok jako celek předvedl nejslabší jarní výkon a to jak střelecky, tak především herně.

Příští neděli vyrážíme do Opatovic nad Labem, které se oklepaly z úvodní jarní prohry se Studénkou, odehrály vyrovnané zápasy s prvními dvěma celky soutěže a nyní porazily doma NHčko. Snad se nám konečně podaří předvést solidní výkon na obou stranách hřiště a sehrajeme zajímavé utkání.

### Sestavy 

Domácí Sokol Rokytnice: Mikeš K., Nevřela J. – Přikryl P., Šrámek, Z., Mikulášek V., Jurečka P., Přikryl M. – Havlík J. (4 branky), Cieslar F. (5 branek), Schmidt O. (1 branka), Zlámal R. (4 branky), Přikryl D., Přikryl P., Habáň J.

Hostující Draken Brno: Divina M., Fischer M. – Botko O., Mikulka L., Pokorný V., Nepustil T.– Divina Z. (1 branka), Slach T. (3 branky), Kováč R. (3 branky), Obrlík J., Fiala Z. (7 branek)
