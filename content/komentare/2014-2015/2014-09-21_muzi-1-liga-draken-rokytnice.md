---
title: "5. ligové kolo: Draken Brno - Sokol Rokytnice 16:19 (7:7)"
date: 2014-09-21
author: slacha
tags: ["hazena", "muzi", "1-liga", "draken", "rokytnice"]

season: "2014-2015"
gameDate: 2014-09-21
group: "muzi"
contest: "1-liga"
homeTeam: "Draken Brno"
guestTeam: "Sokol Rokytnice"
homeScore: 16
guestScore: 19
homeHalfScore: 7
guestHalfScore: 7
---

V pátém kole 1. ligy mužů čekal na tým Drakenu druhý domácí zápas sezony, ve kterém jsme přivítali soupeře z Rokytnice. Toto družstvo poměrně dobře známe z nedávného společného působení ve 2. lize. Jediným rozdílem oproti dřívějším vzájemným zápasům je fakt, že soupeř disponuje většími zkušenostmi z těžkých prvoligových klání, kdy se v loňské premiérové sezoně v nejvyšší soutěži dokázal zachránit a sehrát vyrovnané zápasy s republikovou špičkou.

I tak jsme si však na domácím hřišti věřili a očekávali zajímavý a vyrovnaný zápas, což se vyplnilo. Opět se hrály dva rozdílné poločasy, kdy v tom prvním lépe fungovaly obě obrany a nepouštěly útočníky do žádných brankových dostihů (poločas 7:7). Ve druhé půli se pak gólová stavidla otevřela více a oba útoky navyšovaly stále dosti vyrovnané skóre. Rokytnická ofenziva však byla o něco preciznější a posunula svůj tým ke konečné tříbrankové výhře, když se vyvarovala jakýchkoliv výkyvů a jen velice zřídka nezakončila své snažení brankou. Naše obrana nenašla v této fázi zápasu na trpělivou hru hostí recept. Konečné skóre tak vyznělo v poměru 16:19 v náš neprospěch. Utkání dobře odřídil sudí Kratochvíl z Ostravy, který si tak odbyl svou prvoligovou premiéru v této funkci.

Zahráli jsme dnes solidní part z pohledu ofenzivy, kdy naše výkonnost neměla tak klesající tendenci jako minulý víkend a střelba byla rovnoměrněji rozložená mezi více hráčů.

Obrana však dnes především ve druhé polovině nenašla účinnou zbraň na hru rokytnických útočníků.

Zápas byl kromě poslední desetiminutovky stále velice vyrovnaný, s dobrou atmosférou. I přes několik karet, které padly, byl veden férově a měl náboj.

Svoji první ligovou branku vstřelil Ondra Voráč.

 

### Sestavy

Domácí Draken Brno: Divina M., Fischer M. – Botko O., Mikulka L., Pokorný V., Nepustil T., Pokorný F. – Divina Z. (3 branky), Slach T. (6 branek), Kováč R. (1 branka), Obrlík J. (5 branek), Voráč O. (1 branka)

Hostující Sokol Rokytnice: Nezvěla J., Jurečka J. – Přikryl P., Mikulášek V., Jurečka P., Přikryl M. – Havlík J. (7 branek), Cieslar F. (2 branky), Schmidt Otto (2 branky), Zlámal R. (5 branek), Přikryl D., Přikryl P. (3 branky)


