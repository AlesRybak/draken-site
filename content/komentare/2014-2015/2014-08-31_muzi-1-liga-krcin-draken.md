---
title: "1. ligové kolo: Sokol Krčín - Draken Brno 15:14 (9:8)"
date: 2014-08-31
author: slacha
tags: ["hazena", "muzi", "1-liga", "krcin", "draken"]

season: "2014-2015"
gameDate: 2014-08-31
group: "muzi"
contest: "1-liga"
homeTeam: "Sokol Krčín"
guestTeam: "Draken Brno"
homeScore: 15
guestScore: 14
homeHalfScore: 9
guestHalfScore: 8
---

V úvodním kole 1. ligy mužů jsme zavítali na hřiště Sokola Krčín do Nového Města nad Metují. Zápas se z důvodu oslav 70 let krčínské národní házené odehrál již v sobotu 30. srpna. Zbylá utkání tohoto kola se hrají o den později.

Začínalo se za slunečného počasí na suchém povrchu. Výhodu úvodního výhozu proměnil domácí tým v branku a dostal se do vedení. Stav se rychle vyšplhal na 4:4 a vypadalo to, že si diváci užijí brankové hody. Přišel však oboustranný útočný zásek a následnou pasáž utkání hrály prim obrany s brankáři. Domácí ofenziva se z útlumu probudila dříve a dokázala pro svůj tým vytvořit dvoubrankový náskok, který si krčínští udržovali až do konce poločasu. V samém závěru první půle však snížil na přijatelných 9:8 pro Krčín Honza Obrlík.

Do druhého poločasu jsme tedy nastupovali s jednobrankovou ztrátou, ale s výhodou držení míče. Následující pasáž hry se nám však hrubě nevyvedla, neproměnili jsme několik šancí a ztratili laciné míče. Z toho rezultoval stav 12:8 pro domácí a naše naděje na dobrý výsledek začaly pohasínat. Poté se však spustil velice intenzivní déšť, který úplně změnil obraz hry. Na obou stranách se v důsledku kluzkého povrchu a míče kupily jednoduché technické chyby a i když se nejprve zdálo, že domácím tato změna vadí méně než nám, skóre se začalo pomalu vyrovnávat. Důležité branky však v těchto chvílích zaznamenal krčínský Honza Štrof a udržel svůj tým v pozici, kterou už si domácí zkušeně pohlídali až do konce zápasu. My jsme pak proměněným trestem po čase pouze kosmeticky upravili na finální jednobrankový rozdíl. Výsledek zápasu tedy 15:14 pro domácí.

Několik krátkých postřehů k zápasu:
* Velmi dobře nám zahrála obrana s brankářem.
* Náš útok střídal světlé chvíle s mizernými, o šanci na lepší výsledek jsme se připravili dlouhými střeleckými výpadky v prvním i druhém poločase.
* Tolik technických chyb jako v tomto zápase jsme neudělali za posledních 5 druholigových utkání dohromady.
* I na výkonu domácích bylo místy znát, že se jedná o první zápas sezony a do optimální formy ještě něco schází.
* Zápas měl pěknou atmosféru, odehrál se bez jakýchkoliv výstřelků či problémů. Velmi dobře ho řídil pan Libor Bittner z Opatovic. Padla jediná žlutá karta, kterou dostal Vašek Pokorný.
* Dokázali jsme si, že můžeme hrát dobré zápasy s kvalitními týmy. Potřebujeme však podat vyrovnanější výkon a vyvarovat se delších hluchých pasáží v naší hře.

### Sestavy

**Domácí Sokol Krčín:** Chmelík M., Kopecký M. – Leugner M., Červinka M., Šefc R., Mikolášek J., Hrnčíř V., Marek T., Marek M. – Štrof J. (7 branek), Fišer M., Samek P. (5 branek), Valtera J. (3 branky)

**Hostující Draken Brno:** Divina M., Horák L. – Botko O., Mikulka L., Pokorný V., Nepustil T. – Novák M., Divina Z. (1 branka), Slach T. (7 branek), Kováč R. (1 branka), Obrlík J. (5 branek)
