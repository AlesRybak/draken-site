---
title: "Přípravný turnaj v Humpolci (1. 3. 2015)"
date: 2015-03-01
gameDate: 2015-03-01
author: slacha
tags: ["hazena", "draken", "muzi", "pripravny-turnaj"]
season: "2014-2015"
group: "muzi"
contest: "pripravny-turnaj"
---

V rámci herní přípravy na jarní část prvoligové soutěže jsme tradičně vyrazili na Vysočinu. Turnaje v humpolecké sportovní hale se kromě nás a domácí Jiskry zúčastnila ještě tři další družstva - 1. NH Brno, Bakov a SK Pohoří, za které nastoupili hráči, kteří mají více či méně aktuální zkušenost s dresem Dobrušky. Vzhledem k faktu, že se jednalo pouze o přípravu, zvládali někteří agilní jedinci hrát i za více týmů. Asi aby oprášili staré herní vazby a udělali si větší žízeň.

Hrálo se systémem každý s každým na 2 x 20 minut. Celkem tedy 160 minut hry na tým. Vzhledem k solidní úrovni jednotlivých utkání slušná porce pro tělo vypadlé z pravidelného herního zápřahu..

Na turnaj jsme odjeli v 11 lidech a po delší době mohli využít v podstatě plnou sestavu. V brance se střídali M. Divina s M. Fischerem. Na obraně bojovali zkušení bardi T. Nepustil, L. Mikulka a O. Botko doplnění o mladou krev a mlíko v podání V. Pokorného. Na útoku se nás celkem pravidelně točilo 5 - Zdendové Fiala s Divinou pamatující zlaté časy drakenské mládeže, a stárnoucí lajna inkubátorů Kováč - Slach - Obrlík.

Finální příprava na turnaj byla pojata různě. Někdo dal přednost pasivní formě a odpočinku, někdo se snažil aktivně ladit formu až do poslední možné chvíle a jít štěstíčku více naproti. Pár lidí využilo i reprezentačních kontaktů a chytalo rozumy té nejvyšší kvality.

Zápasy byly značně rozdílné. Střetli jsme se s různými herními styly, což je pozitivní. V prvním utkání nás čekal Bakov. Mladý mančaft s levorukým střelcem L. Chamerem, posléze zvoleným za nejlepšího útočníka turnaje, jsme přehráli 17:11. Ač se jednalo o první utkání, bylo vidět, že velká část z nás už letos něco odehrála a vyvarovali jsme se podobně ospalého začátku, jaký jsme předvedli na Poháru ve Veselí. Slušný zápas na rozjezd.

Druhý zápas byl podstatně defenzivnější. Naší obraně s brankařem se dařilo pacifikovat útok Pohoří, ve kterém své bývalé spoluhráče z Dobrušky doplnil současný nejlepší střelec 1. ligy Ulrych, aktuálně hájící barvy 1. NH Brno. Na druhé straně si však podobně dobře vedla dobrušská vozba vyztužená J. Moravcem nastupujícím nyní v 1. lize za Tymákov a Z. Filípkem z 1. NH Brno. Záda jim kryl M. Kopecký chytající prozměnu za Krčín. Na branky jsme se tak celkem nadřeli, ale především díky velice dobrému výkonu zadních řad nakonec zvítězili 10:7.

Ve třetím zápase jsme narazili na domácí humpoleckou Jiskru. Zápas se nám příliš nepovedl. Domácí byli díky srdnatemu výkonu většinu zápasu o branku vepředu. Nám se sice dařilo stále stahovat a 20 vteřin před koncem jít i do vedení, ale domácí z posledního útoku stačili vyrovnat a vybojovat remízu 14:14, kterou si za předvedený výkon určitě zasloužili. Posléze se ukázalo, že to byla naše jediná bodová ztráta v turnaji.

Do posledního zápasu proti 1. NH Brno jsme nastupovali s vědomím, že i remíza nám zajistí celkovou první příčku. S tímto soupeřem se utkáme i v prvním jarním ligovém kole. Mohli jsme si tak vyzkoušet, kdo je na tom s aktuální formou 6 týdnu před důležitým kláním lépe. Čekalo se spíše útočné utkání, což se i potvrdilo. Na straně NHčka operovala trojice bombarďáků Ulrych (po podzimu nejlepší střelec 1. ligy) - Petr (7. střelec 1. ligy) - Šafář (4. střelec 2. ligy). Naše obrana tak měla o zábavu postaráno. Vepředu jsme však neměli příliš problémů překonávat obranu NHčka, ve které kromě Z. Filípka nastoupil i M. Hudeček z Morendy. Tyto dva pak doplňovala střídající se NHčkovská omladina. Naše obrana tradičně dobrým výkonem podpořeným představením M. Diviny vybojovala dostatek míčů, NHčko však především v první polovině podržel na přijatelném rozdílu skóre svými zákroky gólman Váša (poločas 7:6 pro nás). Ve druhé půli se však rozdíl mezi týmy zvětšil a my po vítězství 17:14 se ziskem 7 bodů ovládli celý turnaj.

Turnaj byl kvalitní, solidně obsazený. Herní úroveň byla slušná. S celkovým výsledkem i předvedenou hrou můžeme být spokojeni. Výborně zachytali oba brankaři, kteří se o herní čas spravedlivě podělili. Obrana odehrála svůj standard - tady jsme na dobré výkony prostě zvyklí. V útoku pak bylo pozitivní, že se dokázalo prosadit všech 5 hráčů. Takže fajn, a jedeme dál. Liga začíná za 6 týdnů.

## Externí odkazy

Výsledky všech zápasů, tabulka a další na stránkách domácího oddílu: http://jiskrahumpolec.hys.cz/aktuality/index.php?id=530

{{<image file="/images/komentare/2015-03-01_foto.jpg" title="Stojící zleva: Botko O., Pokorný V., Fiala Z., Nepustil T., Fischer M., Obrlík J., Slach T., Kováč R.; dole zleva: Divina Z., Divina M., Mikulka L.">}}
