---
title: '9. ligové kolo: Draken Brno - SK Studénka 16:17 (8:7)'
date: 2014-10-13 00:00:00 +0000
author: slacha
tags:
- hazena
- muzi
- 1-liga
- draken
- studenka
season: 2014-2015
gameDate: 2014-10-13 00:00:00 +0000
group: muzi
contest: 1-liga
homeTeam: Draken Brno
guestTeam: SK Studénka
homeScore: 16
guestScore: 17
homeHalfScore: 8
guestHalfScore: 7

---
V dalším domácím utkání jsme na Kraví hoře přivítali tým ze Studénky. Z naší tradiční sestavy chyběl Ondra Botko, takže nám na obraně ubyly nějaké centimetry i kilogramy. Po krátké pauze způsobené drobnými zdravotními problémy se do týmu naopak vrátil Vašek Pokorný. Větší herní prostor pak dostal i Michal Grepl. V útoku nemáme v současnosti příliš možností ke změně, ofenzivní vozba (vozbička) tak byla klasická, doplněná o dorostence Ondru Voráče. Na všechny opory se však v tomto zápase nemohl spolehnout ani náš soupeř, který tak musel zalovit hlouběji v pustějovské farmě.

První půle utkání byla velice vyrovnaná. Na obou stranách chytali dobře brankáři a nepadalo příliš branek. Když nám dal soupeř neproměněnou šancí možnost zhruba 20 vteřin před koncem poločasu ještě jednou zaútočit, vytvořili jsme si trest v nepříliš výhodném úhlu. Z něj však Jenda Obrlík vybojoval díky zákroku beka nohou pokutový hod a ten následně suverénně proměnil Zdenda Divina. Do šaten jsme tak odcházeli s jednobrankovým náskokem (8:7) a doufali, že konečně zlomíme nepovedený úvod sezony a vybojujeme první prvoligový bod(y).

Odhodlání nám ve druhé části zápasu nechybělo, chyběla nám však vyšší úspěšnost a kvalita střelby. Poměrně rychle jsme se dostali do dvoubrankového vedení, to jsme však dlouho neudrželi. Z otevřených střel jsme trefili několik tyčí, párkrát dobře zasáhl hostující brankař. Na branky jsme se dost nadřeli, což kontrastovalo především s hrou velezkušeného P. Richtera, který s lehkostí vstřelil několik gólů ve chvíli, kdy to jeho tým nejvíce potřeboval. Když jsme přidali pro letošní sezonu bohužel tradiční laciné technické chyby, vývoj skóre se začal otáčet. V klíčových chvílích zápasu se projevila větší zkušenost hostujícího mančaftu. My udělali několik špatných rozhodnutí a chyb, které nás ve výsledku stály zápas. Utkání skončilo 16:17 v náš neprospěch. 

Je zajímavé, jak vyrovnané zápasy téměř totožné s těmi, které jsme loni dokázali vyhrávat, letos ztrácíme. Možná na nás skutečně leží nějaká pomyslná prvoligová deka. Tohle však byl jednoznačně zápas, kdy jsme ji měli konečně shodit a smazat bodovou nulu v tabulce.

Je zarážející, kolik znovu a znovu produkujeme jednoduchých technických ztrát. V žádném dosavadním zápase jsme se jich nedokázali vyvarovat. Tento fakt je dalším velkým kontrastem oproti dřívějšímu trpělivému projevu.

Přes vše špatné je pro nás každé prvoligové utkání velkou zkušeností. Především stále ještě relativně mladý útok musí z těchto zápasů čerpat a snažit se do budoucna co nejvíce poučit. Obrana v čele s brankařem zatím prokazuje slušnou kvalitu a je oporou mužstva.

### Sestavy

Domácí Draken Brno: Divina M., Fischer M. – Mikulka L., Nepustil T., Pokorný F., Pokorný V., Grepl M. – Divina Z. (6 branek), Slach T. (2 branky), Kováč R. (2 branky), Obrlík J. (6 branek), Voráč O. 

Hostující SK Studénka: Šimeček R., Liška O. - Liška A., Pisch J., Sanytrák L., Rapčan D. - Dresler T., Kratochvíla V. (4 branky), Silber B. (3 branky), Kubáček J. (1 branka), Malcharek L. (1 branka), Richter P. (8 branek)
