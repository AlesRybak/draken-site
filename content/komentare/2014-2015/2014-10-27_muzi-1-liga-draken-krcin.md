---
title: "12. ligové kolo: Draken Brno - Sokol Krčín 8:10 (4:5)"
date: 2014-10-27
author: slacha
tags: ["hazena", "muzi", "1-liga", "draken", "krcin"]

season: "2014-2015"
gameDate: 2014-10-27
group: "muzi"
contest: "1-liga"
homeTeam: "Draken Brno"
guestTeam: "Sokol Krčín"
homeScore: 8
guestScore: 10
homeHalfScore: 4
guestHalfScore: 5
---

V sobotu 25. října 2014 jsme sehráli poslední utkání prvoligového podzimu – předehrávku prvního jarního kola proti Sokolu Krčín. Po dobrém pocitu z minulého víkendu přišlo velice těžké vystřízlivění.

Váhal jsem jak toto utkání ve stručnosti popsat a vyhnout se nepublikovatelnému výrazivu. Jde to ztěžka. Hosté přijeli s nekompletní ofenzivou, kterou naše obrana držela po celé utkání na uzdě. To co se však dělo na naší útočné polovině, bylo neuvěřitelné. Nejsem schopen odhadnout, jak velký podíl na tomto dění měla vynikající obrana hostí a jakou naše vlastní mátožnost a marnost. Výsledek však byl jasný. Totální ofenzivní zmar v našem podání. V první řadě skládám poklonu soupeři za to, jakým způsobem si nás lajna M. Červinka – M. Leugner – J. Mikolášek za zády s jistým M. Chmelíkem namazala na chleba. Na druhou stranu to chvílemi vypadalo, jako bychom jim to ani neměli zájem příliš ztížit. Máme tak přes zimu důvod k pořádnému zamyšlení a jasnou nápovědu, na čem zapracovat nejvíce.

Utkání bylo od začátku vyrovnané, obrany na obou stranách převyšovaly útoky. Co prošlo přes obranu, pochytali z velké části golmani. Zpětně vidím v zápase jasné místo, kde jsme mohli rozhodnout. Tím intervalem byly úvodní minuty, kdy jsme hráli poměrně lehce a vypracovali si několik dobrých příležitostí. Ty však skončily na tyčích, případně brankáři. Zde jsme mohli lehce dosáhnout 4 nebo 5 branek, které by při konečném nízkém skóre měly velikou váhu. Postupem času jsme se totiž prosazovali stále obtížněji a převaha hostující obrany narůstala. Ve výsledku, po shodných výsledcích obou poločasů 4:5, jsme tak družstvu Krčína podlehli 8:10.

Utkání se hrálo za špatných světelných podmínek, ale nemyslím si, že by to na výsledek mělo vliv. Naše obrana s Mirou Divinou v brance zaslouží za svůj výkon velké uznání. Za hosty rozhodl ve druhé půli mladý M. Fišer. Z šedi našeho útoku vystoupil jen šestibrankový Zdenda Divina.

Začíná dlouhá zimní pauza, ve které bude prostor doléčit některé  zdravotní šrámy a zapracovat na herním projevu mužstva. Prvoligový podzim nám v plné nahotě ukázal veškeré nedostatky a slabiny, které máme. Na druhou stranu je potřeba říct, že každý takový zápas představuje zkušenost k nezaplacení. Snad se z podobných proher dokážeme co nejvíc poučit a budou nás motivovat k další práci. Mě tedy určitě.


### Sestavy

Domácí Draken Brno: Divina M., Fischer M. – Botko O., Mikulka L., Nepustil T., Pokorný F., Pokorný V., Grepl M. – Divina Z. (6 branek), Slach T., Kováč R., Obrlík J. (2 branky), Fiala Z.

Hostující Sokol Krčín: Chmelík M. – Leugner M., Hrnčíř V., Šefc R., Červinka M., Mikolášek J. – Marek M., Linhart J., Štrof J. (5 branek), Fišer M. (4 branky), Valtera J. (1 branka)