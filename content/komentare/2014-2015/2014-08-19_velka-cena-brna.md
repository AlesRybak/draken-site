---
title: "Druhý přípravný turnaj na novou sezonu - Velká cena Brna na 1. NH Brno"
date: 2014-08-19
gameDate: 2014-08-19
author: slacha
tags: ["hazena", "draken", "muzi", "pripravny-turnaj"]
season: "2014-2015"
group: "muzi"
contest: "pripravny-turnaj"
---

V sobotu 16. srpna sehrálo družstvo mužů další porci přípravných zápasů před podzimní částí sezony, a to v rámci Velké ceny Brna v národní házené, turnaje pořádaného oddílem 1. NH Brno. Soupeřem nám postupně byly týmy Vřeskovic, Moravské Slavie Brno, Ostopovic a domácího 1. NH Brno. Vzhledem k hrací době 2 x 20 minut jsme na hřišti strávili téměř 3 hodiny čistého času. Soupeři byli kvalitní a zápasy vyrovnané. Po první výhře nad Vřeskovicemi, sedmým týmem uplynulé sezony 2. ligy mužů skupiny A, v poměru 18:13, jsme postupně utrpěli tři těsné prohry. S KNH MS Brno 14:15, s Ostopovicemi 11:13 a na závěr celého turnaj s domácím 1. NH Brno doplněným o střelce Martina Šafáře z Morendy 15:16. 

Od turnaje jsme si slibovali kvalitní herní přípravu ve zvýšeném tempu oproti veselskému turnaji hraného o týden dříve. To se splnilo beze zbytku. Bohužel, stále nejsme v plné sestavě, což pilování konkrétních herních činností komplikuje. Herní prostor tak alespoň dostávají hráči, kteří obyčejně tolik příležitostí nemají, a mohou se ukázat a zabojovat o setrvání v sestavě, potažmo v týmu. Zbývají poslední dva týdny do startu soutěže. Snad se nám podaří doléčit některé drobnější zdravotní šrámy a budeme na start ligy dobře připraveni.

Turnaj jsme odehráli v této sestavě: v brance M. Fischer; na obraně T. Nepustil, M. Grepl, V. Pokorný, M. Bláha, O. Botko (1 zápas), L. Mikulka (14 minut); v útoka Z. Divina, J. Obrlík, T. Slach, D. Lipták, M. Novák; trenér J. Skalník.

### Extení odkazy

* Kompletní výsledky zde - http://www.1nhbrno.cz/archiv/2014-2015/clanky-14-15/#clanek119
* Fotografie zde - http://www.1nhbrno.cz/foto/thumbnails-258.html
