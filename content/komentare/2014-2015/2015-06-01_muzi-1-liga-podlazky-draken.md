---
title: 21. ligové kolo: TJ Sokol Podlázky - Draken Brno 17:15 (9:6)
date: 2015-06-01 00:00:00 +0000
author: slacha
tags:
- hazena
- muzi
- 1-liga
- podlazky
- draken
season: 2014-2015
gameDate: 2015-06-01 00:00:00 +0000
group: muzi
contest: 1-liga
homeTeam: TJ Sokol Podlázky
guestTeam: Draken Brno
homeScore: 17
guestScore: 15
homeHalfScore: 9
guestHalfScore: 6

---
Premiérovou prvoligovou sezonu jsme o posledním květnovém víkendu uzavřeli výjezdem do Čech. V sobotu jsme hráli v Podlázkách u Mladé Boleslavi, v neděli pak na půdě několikanásobných mistrů republiky z Plzně. Ani v jednom z těchto zápasů jsme bohužel nedokázali navázat na zlepšené jarní výkony a rozlučka s nejvyšší soutěží se tak příliš nevydařila.

Nepovedl se nám ani jeden ze zápasů. Rozdíl však byl v tom, že zatímco nedělní utkání v Plzni měli domácí od úvodního hvizdu pevně v rukách, byli jasně lepší a otázkou byla spíše výše skóre, v sobotu jsme i přes slabé útočné představení mohli většinu zápasu živit naději na solidní výsledek. Domácím Podlázkám šlo o udržení prvoligové příslušnosti. Také nám chtěli podlázečtí oplatit podzimní prohru, kterou si z Brna odvezli. Na domácím hřišti navíc dokázali místní borci v této sezoně porazit nejeden silný mančaft. Dalo se tedy očekávat, že na nás v zádech s vyhlášeným domácím publikem vlétnou. Žádný velký uragán se však nekonal a na tribunách bylo po většinu zápasu ticho. Těžko říct, jestli jsme diváky uspali slabým výkonem my, či byli unaveni ze dne otevřených dveří ve Škodovce. Možná jsem měl taky jen přehnaná očekávání.. :-) Každopádně je potřeba vyjádřit respekt k tomu, kolik jich na poslední tým tabulky dorazilo. Stejně tak patří všechna čest krásnému areálu a veškerému zázemí. Takové prostředí je pro nejvyšší soutěž velice důstojné a hraje se zde moc pěkně.

Co se týče našeho výkonu, v první půli snesl přísnější měřítka snad jen Mira Divina v brance. Výkon zadních řad měl však  v průběhu zápasu stoupající tendenci. Postupně se jim dařilo téměř eliminovat nejlepšího domácího šutéra - levorukého štírka K. Kučeru. Ten podal tradičně velice slušný výkon. Utkání však z mého pohledu rozhodl pětibrankový L. Duchek hostující z Čakovic. Tomu se podařilo vstřelit několik jednoduchých gólů z dálky ve chvílích, kdy se domácí herně trápili a nebyli schopni přehrát naši obranu kombinačně. Nám chyběl v útoku větší brankový příspěvek starochů (mladí zobáci dali 12 z 15 branek). Smutné je, že stačilo zahrát jakýkoli signál a vytvořili jsme si jasnou brankovou příležitost. Často jsme však o míč přišli hloupou chybou ještě před tím, než jsme se k nějakému signálu dohrabali. Je to ohraná písnička, ale dřív jsme takové kiksy prostě nedělali. Veselá byla také situace, kdy se sudímu Bláhovi podařilo kýchnout do píšťalky, ozval se hvizd, Jenda nechal letící přihrávku být a přestal hrát. Rozhodčí signalizoval, že hru rozhodně nepřerušil a pokračovali domácí autem.. :-) Navíc vždycky říkám, že když dám nejvíc branek z mančaftu já, tak  je něco špatně a nemůže to dobře dopadnout. Zápas se nám prostě nevydařil. Domácím bohužel na 2 body stačil průměrný výkon. Gratuluji jim k udržení nejvyšší soutěže i k dobrému dojmu, který ve své první prvoligové sezoně zanechali. Mezi oběma nováčky byla letos veliká propast, i když vzájemné zápas skončily 1:1. 


### Sestavy

Domácí TJ Sokol Podlázky: Tišler P., Miler L. – Mikulecký P., Sobotka J., Doležal J., Kešner P., Košárek M. – Barabáš M. (2 branky), Kučera K. (7 branek), Černý M. (2 branky), Duchek L. (5 branek), Louda T., Chamer L. (1 branka)

Hostující Draken Brno: Divina M., Fischer M. – Botko O., Mikulka L., Nepustil T., Pokorný V. – Divina Z. (2 branky), Slach T. (6 branek), Kováč R. (3 branky), Obrlík J. (3 branky), Fiala Z. (1 branka)

### Externí zpravodajství

* Fotografie ze zápasu v Podlázkách: http://nhpodlazky.rajce.idnes.cz/I.liga_muzi_TJ_Sokol_Podlazky-Dalovice_-_Draken_Brno_30.5.2015/
* Komentář domácích k zápasu: http://mlejndesign.webnode.cz/news/podlazky-udrzely-i-ligu/
