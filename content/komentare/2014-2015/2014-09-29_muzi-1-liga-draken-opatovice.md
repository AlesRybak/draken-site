---
title: '6. ligové kolo: Draken Brno - TJ Sokol Opatovice n. L. 11:21 (8:11)'
date: 2014-09-29 00:00:00 +0000
author: slacha
tags:
- hazena
- muzi
- 1-liga
- draken
- opatovice
season: 2014-2015
gameDate: 2014-09-29 00:00:00 +0000
group: muzi
contest: 1-liga
homeTeam: Draken Brno
guestTeam: TJ Sokol Opatovice nad Labem
homeScore: 11
guestScore: 21
homeHalfScore: 8
guestHalfScore: 11

---
V šestém kole 1. ligy mužů jsme odehráli třetí domácí zápas. Ten skončil zatím nejvýraznější prohrou, kterou jsme v soutěži utrpěli. Uštědřil nám ji soupeř z Opatovic nad Labem. Soupeře dobře známe, stejně tak oni nás. Jediným předzápasovým překvapením tak byla absence dvou hostujících střelců – Z. Bittnera a P. Bajera. Na hřišti to však znát nebylo a příliš nám to nepomohlo. Spíše naopak, neboť opatovičtí v menší sestavě tradičně vyrukovali s rychlou běhavou házenou, se kterou měla domácí obrana často problémy.

Začátek utkání se nám poměrně vydařil a několikrát jsme vedli. Hosté však trpělivě dotahovali a po naší slabší chvilce přejali vedení, které si pak hlídali v podstatě až do konce zápasu. Zatímco první půle byla poměrně vyrovnaná a padalo celkem dost branek, ve druhé části zápasu už na hřišti existoval jediný tým. Bohužel ten hostující. Nám se nevydařil jak konec prvního poločasu, kdy jsme inkasovali lacinou branku na 8:11 a neměli již čas zareagovat, tak vstup do poločasu druhého, v němž nám totálně odešla střelba. Šancí jsme si vytvořili dost, ale troskotali jsme na výborně chytajícím brankáři Pospíšilovi a tyčích hostující svatyně. V některých případech nám i celá branková konstrukce byla zoufale malá. Několik dobrých zákroků vytáhl i střídající gólman Hrubý a výsledkem byly ubohé 3 vstřelené branky za 30 minut. Nutno říci, že v průběhu této střelecké impotence byl náš výkon více a více odevzdaný. Tento fakt kontrastoval s lehce a s chutí hrajícími útočníky hostí, kterým naše rozpoložení naopak přidalo na klidu a pohodě, načež předvedli několik pěkných technických akcí a závěr zápasu si náležitě užili.

Zápas jsme si pohnojili hlavně střeleckou impotencí, která překryla i několik nevynucených jednoduchých technických chyb, které někteří z nás opět vyplodili.

Určitě jsme měli na to, sehrát se soupeřem v aktuální sestavě vyrovnanější partii.

 

### Sestavy

Domácí Draken Brno: Divina M., Fischer M. – Botko O., Mikulka L., Nepustil T., Pokorný F. – Divina Z. (3 branky), Slach T. (1 branka), Kováč R. (1 branka), Obrlík J. (6 branek)

Hostující TJ Sokol Opatovice nad Labem: Pospíšil V., Hrubý J. – Křovák J., Hruška J., Straník M., Hruška J. – Práchenský V. (7 branek), Bittner V. (7 branek), Štefanča B. (4 branky), Staněk R. (3 branky)
