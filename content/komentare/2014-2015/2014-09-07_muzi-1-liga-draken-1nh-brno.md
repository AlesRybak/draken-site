---
title: "2. ligové kolo: Draken Brno - 1. NH Brno 13:19 (4:9)"
date: 2014-09-07
author: slacha
tags: ["hazena", "muzi", "1-liga", "draken", "1nh-brno"]

season: "2014-2015"
gameDate: 2014-09-07
group: "muzi"
contest: "1-liga"
homeTeam: "Draken Brno"
guestTeam: "1. NH Brno"
homeScore: 13
guestScore: 19
homeHalfScore: 4
guestHalfScore: 9
---

Ve  druhém kole 1. ligy mužů jsme v prvním domácím zápase této sezony přivítali městského rivala 1. NH Brno. Tento tým se v posledních sezonách pravidelně umisťuje na nejvyšších příčkách a patří k nejlepším celkům soutěže, nečekal nás tedy jednoduchý zápas.

K utkání jsme nastoupili v současné úzké sestavě, která kontrastovala se zaplněnou lavičkou hostí.

Hosté hráli od začátku utkání trpělivou házenou a většinu útočných akcí dokázali přetavit v branku. Nám se nepodařilo zachytit začátek zápasu, kupili jsme technické chyby a v zakončení troskotali na brankáři Mühlhandlovi a vlastní nemohoucnosti. Výsledkem byl poločasový stav 4:9 v náš neprospěch, přičemž těchto 30 minut bylo především v ofenzivě velkým trápením. K tomuto faktu přispěla jednak dobře hrající hostující obrana s brankařem, ale i to, že jsme se nebyli schopni dostat do tempa a tuto vozbu s mnoha zkušenostmi z reprezentace Moravy více potrápit. Jestli hrál roli přehnaný respekt, vědomí domácí prvoligové premiéry či jiné faktory, těžko říct.

Do druhé poloviny utkání jsme vstoupili lépe, dařilo se nám střílet více branek, ale k ideálnímu výkonu jsme se stále nepřiblížili. Světlejší chvílí byla prostřední desetiminutovka druhé půle, která naznačila naše ofenzivní možnosti. Naší bolestí je ale neschopnost udržet podobnou výkonnost a obraz hry po delší časové období. Druhou půli jsme prohráli 9:10, celkové skóre tedy vyznělo v poměru 13:19 v náš neprospěch.

Několik krátkých postřehů:
* Opět jsme zopakovali až překvapivé množství technických chyb a jednoduchých ztrát míče.
* Soupeř byl lepší a vyhrál zaslouženě, až příliš jsme mu to však usnadnili.
* Přijde mi, že stále hrajeme se zataženou ruční brzdou (hlavně v útoku).
* V naší ofenzivě snesl přísnější měřítko snad jen Honza Obrlík, autor 7 branek.
* Utkání řídil sudí Aleš Václavík..  

### Sestavy

**Domácí Draken Brno**: Divina M. – Botko O., Mikulka L., Pokorný V., Nepustil T., Pokorný F. – Divina Z. (2 branky), Slach T. (3 branky), Kováč R. (1 branka), Obrlík J. (7 branek), Voráč O.

**Hostující 1. NH Brno**: Mühlhandl D., Váša T. – Musil J., Filípek Z., Kouřil P., Voženílek J., Kratochvíl J., Nováček L., Hudeček M., Ježek T. – Novotný M. (3 branky), Petr J. (8 branek), Ulrych T. (8 branek), Bárek T., Rozlílek R.


