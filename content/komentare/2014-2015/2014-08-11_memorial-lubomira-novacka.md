---
title: První přípravný turnaj na novou sezonu - Memoriál Lubomíra Nováčka ve Veselí
  n. Moravou
date: 2014-08-11 00:00:00 +0000
gameDate: 2014-08-11 00:00:00 +0000
author: slacha
tags:
- hazena
- draken
- muzi
- pripravny-turnaj
- veseli
season: 2014-2015
group: muzi
contest: pripravny-turnaj

---
O víkendu 9.-10. srpna 2014 se družstvo mužů zúčastnilo tradičního přípravného turnaje – Memoriálu Lubomíra Nováčka ve Veselí nad Moravou. Na turnaj jsme vyrazili s kostrou „A“ týmu doplněnou o hráče rezervního družstva „B“. Cílem bylo především volnější zahájení herní přípravy směřující k začátku podzimní části sezony a potrápení těl zatuhlých dlouhou letní pauzou.

Výhodou veselského turnaje je fakt, že ho pravidelně navštěvují i družstva z Čech, se kterými se jinak téměř nepotkáváme. Krom tradičních moravských soupeřů jsme se tak letos měli možnost poměřit i s Kyšicemi a Ejpovicemi – týmy středu tabulky uplynulé sezony 2. ligy mužů skupiny A.

Sobotní část turnaje jsme zahájili těsným vítězstvím nad Osekem nad Bečvou (12:11). Následovaly výhry nad Kyšicemi (9:4), Vracovem (9:7) a Veselím „B“ (13:7). Prostor dostali všichni hráči a zápasy proběhly v příjemném tempu.

V neděli, kdy se mělo rozhodovat o pořadí na pomyslných stupních vítězů, se nám již tolik nedařilo. Dvě prohry o jedinou branku nám přisoudily konečnou bronzovou příčku. V ranním zápase s Ejpovicemi (5:6) si vybral slabší chvíli útok, který nebyl schopný proměňovat jasné brankové příležitosti a přetavit tak ve vítězství dobrou hru obranné řady a brankaře. Poslední zápas turnaje jsme pak sehráli proti domácímu „A“ týmu. Toto utkání vybočilo z jinak poklidného průběhu turnaje, kdy chvílemi jiskřivou atmosférou a ostřejšími zákroky připomínalo soutěžní klání o mistrovské body. Po vyrovnaném průběhu rozhodla o naší prohře až neproměněná šestka po čase (8:9).

Turnaj dobře posloužil pro lehké rozehrání po delší pauze. Navážeme na něj dalšími přípravnými utkáními o následujícím víkendu. „A“ tým se v sobotu 16. 8. představí na Velké ceně Brna na hřišti 1. NH Brno. „B“ tým zajíždí v tentýž den k přípravnému turnaji do Oseka nad Bečvou.

Dík patří organizátorům z Veselí n. Moravou a všem zúčastněným za sehrané zápasy. Důležité je, že nedošlo k žádnému zranění.

Individuální ocenění za nejlepšího brankáře turnaje si odnesl Mira Divina. Gratulace!

Výsledky všech zápasů, tabulku a další lze nalézt na stránkách veselského oddílu: http://www.nhveseli.wbs.cz/Memorial-Lubomira-Novacka.html

{{<image file="/images/komentare/2014-08-11_veseli-priprava.jpg" title="Sestava, zleva stojící: M. Novák, D. Lipták, M. Bláha, T. Nepustil, V. Pokorný, M. Divina, zleva spodní řada: T. Slach, M. Grepl, J. Obrlík, Z. Divina">}}

