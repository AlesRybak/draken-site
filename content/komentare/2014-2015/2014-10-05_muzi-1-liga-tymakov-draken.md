---
title: '8. ligové kolo: TJ Sokol Tymákov - Draken Brno 15:9 (9:7)'
date: 2014-10-05 00:00:00 +0000
author: slacha
tags:
- hazena
- muzi
- 1-liga
- tymakov
- draken
season: 2014-2015
gameDate: 2014-10-05 00:00:00 +0000
group: muzi
contest: 1-liga
homeTeam: TJ Sokol Tymákov
guestTeam: Draken Brno
homeScore: 15
guestScore: 9
homeHalfScore: 9
guestHalfScore: 7

---
Sobotní ofenzivní trápení však bylo jen slabým odvarem toho, co jsme v útoku předvedli v neděli v Tymákově. Z tohoto zápasu jsme jednoznačně měli vydolovat nějaký bod a smazat velkou nulu, která v tabulce na našem kontě dosud svítí. Obrana s brankáři šlapala a brala domácím útočníkům míč za míčem. Náš útok však předváděl absolutní bídu korunovanou takovými chybami, až oči přecházely (už jsem letos zahrál zápasy, které měly k ideálu daleko, ale můj osobní výkon v tomto utkání neměl s ligovou házenou společného ani ň, na co jsem šáhl, to jsem zmastil). V první půli nás i přes vše špatné podržel především Zdenda Divina, který svou střelbou držel naše akcie stále ve hře. Důležité góly přidali i Robin Kováč s Jendou Obrlíkem. Dostali jsme však branku z trestu po čase z velkého úhlu (poločas 9:7 pro domácí) a to našemu již tak mdlému výkonu asi ještě více uškodilo. Obrana s brankářem se mohla přetrhnout a statečně bojovala svůj minizápas s domácí ofenzivou, které byla rovnocenným partnerem a místy ji převyšovala. Útok se však ve druhé půli vzmohl na pouhé dvě branky a po nepovedeném vstupu do této části hry působil velmi odevzdaně. Naše již tak slabá hra ještě více utrpěla vlhkým míčem, se kterým nebyla proti domácí obraně s brankářem vůbec nebezpečná. Přes fakt, že domácí nezahráli ofenzivně zrovna nejpovedenější partii, jsme jim cestu za dvěma body nijak neztížili.
 
Postřehy
* Obrana s golmany byla kromě prvního poločasu v Nezvěsticích tento víkend výborná.
* Nemožnost střídání post za post v útoku se na mužstvu nejvíce podepisuje ve chvílích, kdy má někdo den blbec a místo toho aby šel ze hřiště, tak se v tom dál plácá a shazuje výkon týmu.
* V neděli jsem zahrál takovou tužku, že bych si nejradši nalískal.
* Ještě že jsme nehráli v Tymákově s domácím družstvem žen, na které jsme se měli možnost podívat. Ty holky by nám daly ještě větší bídu než jakou jsme dostali od chlapů..

### Sestavy

Domácí TJ Sokol Tymákov: Majer V., Přibáň D. - Havelka V., Moravec J., Hoblík P., Benedikt M., Nociar P. - Nociar D. (1 branka), Kakeš P. (6 branek), Zimmermann L. (6 branek), Kroft L. (1 branka), Kroft R. (1 branka)

Hostující Draken Brno: Divina M., Fischer M. – Botko O., Mikulka L., Nepustil T., Pokorný F., Grepl M. – Divina Z. (4 branky), Slach T. (1 branka), Kováč R. (2 branky), Obrlík J. (2 branky)