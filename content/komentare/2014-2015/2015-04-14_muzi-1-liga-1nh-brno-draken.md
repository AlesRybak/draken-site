---
title: '13. ligové kolo: 1. NH Brno - Draken Brno 17:16 (9:6)'
date: 2015-04-14 00:00:00 +0000
author: slacha
tags:
- hazena
- muzi
- 1-liga
- 1nh-brno
- draken
season: 2014-2015
gameDate: 2015-04-14 00:00:00 +0000
group: muzi
contest: 1-liga
homeTeam: 1. NH Brno
guestTeam: Draken Brno
homeScore: 17
guestScore: 16
homeHalfScore: 9
guestHalfScore: 6

---
Po dlouhé zimní pauze se opět roztočil prvoligový kolotoč. První utkání jarní části sezony jsme sehráli na hřišti městského rivala 1. NH Brno. Ač byli domácí před zápasem jasným favoritem, nechybělo mnoho k tomu, abychom rozšířili naši zatím velice chudou bodovou sbírku.

Příprava na zápas byla dost poznamenána tím, že se na našem hřišti na Kraví hoře předělával povrch a my stihli pouhý jeden plnohodnotný venkovní trénink. Do zápasu jsme tak nastupovali v očekávání, jak rychle se na větší hřiště a kluzký povrch dokážeme adaptovat. Možná i tato skutečnost ovlivnila z našeho pohledu dosti slabou první půli. Ta se nám vůbec nepovedla a do šaten jsme si odnášeli tříbrankové manko (9:6 pro domácí). Na vině byla především slabá hra útoku. Domácí obranu jsme příliš nepotrápili a navíc zahodili spoustu trestů ze středu brankoviště.

Do druhé půle jsme však nastoupili jako vyměnění. V prvním útoku jsme dokázali skórovat a v podobném duchu pokračovali až do konce zápasu. Hrála se trpělivá házená s minimem chyb, ztrát či neproměněných šancí na obou stranách. NHčko však přecejen o pár míčů přišlo a my se 2 minuty před koncem poprvé dotáhli na remízový stav (16:16). Domácí se snažili, abychom se už k míči nedostali, a nakonec se jim to podařilo. Martin Šafář vletěl půl minuty před koncem do dvou obránců na brankovišti, sudí Ziegler situaci vyhodnotil hraniční situaci jako trestný hod a Honza Petr z něj utkání rozhodl (17:16). I přes avizované nastavení už nás sudí nenechal ani rozehrát. Přes hořký konec a pachuť z některých sporných rozhodnutí jinak velmi dobře pískajícího sudího můžeme být s předvedeným výkonem spokojeni. Hlavně s druhou polovinou utkání, kterou jsme odehráli v podstatě bez chyb a vyhráli ji 10:8. Škoda nepovedené první části. V té jsme dali domácím náskok, který si díky spoustě zkušeností dokázali uhlídat. I když chybělo málo.. :-)

Snad nepředvedeme podobnou houpačku jako na podzim, kdy jsme po dobrém výkonu často předvedli velmi slabý. Příští víkend nás čeká domácí dvoukolo s Nýřany a Přešticemi. Bude to prvoligový křest nového hřiště. Pokusíme se ho okořenit nějakým získaným bodem.

### Sestavy

Domácí 1. NH Brno: Mühlhandl D., Váša T., Winkler D. – Musil J., Filípek Z., Hudeček M., Nováček L., Kouřil P., Voženílek J., Kratochvíl J.,  Rott J. – Šafář M. (5 branek), Petr J. (5 branek), Ulrych T. (7 branek), Bárek T.

Hostující Draken Brno: Divina M., Fischer M. – Botko O., Mikulka L., Pokorný V., Nepustil T. – Divina Z. (4 branky), Slach T. (2 branky), Kováč R. (1 branka), Obrlík J. (6 branek), Fiala Z. (3 branky)

### Externí odkazy 

* Na stránkách pana Martina Rybáka lze shlédnout několik fotografií ze zápasu: http://mry.cz/photo/draken/1NH2015/index.html
