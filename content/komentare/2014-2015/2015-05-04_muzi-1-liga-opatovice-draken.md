---
title: '17. ligové kolo: TJ Sokol Opatovice n. L. - Draken Brno 18:17 (11:6)'
date: 2015-05-04 00:00:00 +0000
author: slacha
tags:
- hazena
- muzi
- 1-liga
- opatovice
- draken
season: 2014-2015
gameDate: 2015-05-04 00:00:00 +0000
group: muzi
contest: 1-liga
homeTeam: TJ Sokol Opatovice nad Labem
guestTeam: Draken Brno
homeScore: 18
guestScore: 17
homeHalfScore: 11
guestHalfScore: 6

---
Zápas dvou úplně odlišných poločasů. V první půli na nás domácí vlétli. Dařilo se jim střelecky a rychle si vypracovali tříbrankové vedení. Náš útok naopak první poločas vůbec nezvládl střelecky. Trefovali jsme tyče, několik velmi dobrých zákroků vytáhl i domácí gólman Pospíšil. Obrana, která nezachytila začátek zápasu, se však postupem času zpevňovala a přes střeleckou impotenci jsme se stále drželi na hratelném rozdílu skóre. Před koncem poločasu jsme měli v držení míč a mohli snížit na rozdíl tří branek. Místo toho jsme neúspěšně vystřelili 15 vteřin před koncem a z brejku dostali branku na hrozivých 11:6. 

Hlavními poločasovými otázkami řešenými na ochozech tak byla velikost nakládačky, kterou nám domácí borci uštědří, a zda se nám vůbec podaří vstřelit dvouciferný počet branek.

Do druhé půle jsme však vstoupili úplně jinak. Střely, které v první části hry létaly od tyček ven, se začaly odrážet do sítě a domácí obrana nebyla schopna najít pádnou protizbraň na naši hru. K dalšímu dobrému střeleckému představení se rozjel Jenda Obrlík (8 branek). Domácí reagovali přitvrzením hry, což sudí Václavek blahosklonně toleroval. Jedinou žlutou kartu domácímu hráči ukázal po teatrálně nafilmovaném průrazu v první polovině (po kterém však stejně nepochopitelně zůstali domácí u míče). Ostatní značně nečistou hru neviděl, nebo nechtěl vidět. Na naší straně padly karty tři, z toho jedna červená. Osobně si myslím, že karet mohlo a mělo padnout daleko více, a to na obou stranách (roztržený dres domácího útočníka naším hráčem, ruce našich hráčů v domácích obličejích, zápasnické chvaty a zalehávání domác obrany, atd.. já jsem nedohrál kvůli vyraženému dechu a kolenu na žebra např.). Naše obrana však v mých očích rozhodně nebyla tou agresivnější, jak bylo hodnoceno.. Také nad rozdílným (ne)posuzováním šestimetrových hodů zůstával občas rozum stát.

Vyhrabali jsme se z díry a chvíli před koncem se dostali na rozdíl jediné branky. V rozhodujících chvílích nám však opět odešla střelba. Nedaná šestka či trest ze středu nás stály bod(y). 

Ve druhé půli jsme si však opět ověřili, že když zapneme, můžeme hrát vyrovnaně i s velmi dobrými týmy, jakým domácí bezesporu jsou. Tento úsek hry jsme vyhráli 11:7. Zápas jsme si však pohnojili slabou produktivitou v první polovině a střeleckým výpadkem na konci utkání, když jsme velký náskok domácích pracně zlikvidovali, ale nebyli jsme schopni udělat poslední krok. Šance jsme na to měli.

Svůj debut, a povedený, si v první lize odbyl Jonatan Wolf. 

**Utkání bylo zpětně kontumováno v poměru 10:0 pro domácí.** Důvodem byl neoprávněný start našeho obránce, který měl tento zápas stát kvůli 5 žlutým kartám. Na vině byla administrativní chyba a špatný propočet obdržených trestů.


### Sestavy

Domácí TJ Sokol Opatovice nad Labem: Pospíšil V., Bittner M. – Křovák J., Hruška J., Straník M., Hruška J., Živčák P. – Práchenský V. (6 branek), Bittner V. (2 branky), Štefanča B. (4 branky), Staněk R. (4 branky), Bittner Z. (2 branky)

Hostující Draken Brno: Divina M., Fischer M. – Botko O., Mikulka L., Nepustil T., Wolf J. – Divina Z. (2 branky), Slach T. (1 branka), Kováč R. (3 branky), Obrlík J. (8 branek), Fiala Z. (3 branky)

### Externí odkazy 

Pohledem domácích: http://www.nhopatovice.cz/vysledky/sezona-2014-2015/muzi-a/17-kolo-opatovice---draken.html
