---
title: "Čtvrtfinále Českého poháru - Veselí (14. 2. 2015)"
date: 2015-02-16
gameDate: 2015-02-16
author: slacha
tags: ["hazena", "draken", "muzi", "cp"]
season: "2014-2015"
group: "muzi"
contest: "cp"
---

Za dob našeho působení ve druhé lize jsme bývali do Českého poháru nasazováni o kolo dříve - do osmifinálového turnaje. Díky současné prvoligové příslušnosti jsme však letos automaticky začínali až v turnaji čtvrtfinálovém. Ten se měl původně odehrát v Brně, ale člověk míní a morenďáčtí pohlaváři mění. Zajížděli jsme tak do Veselí nad Moravou. Turnaj se odehrál v krásné hale, kterou primárně využívají místní interligové Panenky.

Nejeli jsme v plné sestavě, podobně však k turnaji přistoupily i další mančafty (Krčín, 1. NH Brno). Turnaj byl z naší strany brán především jako přípravný a případný postup by byl pouze jakýmsi bonusem. Sehráli jsme zajímavé zápasy, svou premiéru na této úrovni si odbyl Jon Wolf a větší minutáž dostali kluci, kteří si normálně tolik nezahrají.

**1. zápas s Veselím nad Moravou (prohra 9:13).** Úvodní utkání turnaje provázelo velké množství chyb na obou stranách, především v ofenzivě. Jak se později ukázalo, kdybychom toto utkání zvládli, postup by nás neminul. Útok nehrál proti přemotivované domácí obraně špatně, ale vyhořel ve střelbě. Mnohokrát jsme ani nezamířili mezi tři tyče a první prohra dne byla jen logickým vyústěním tohoto slabého střeleckého výkonu. Bylo znát, že klasickou branku se sítí vidíme s jedinou výjimkou lednového turnaje v Bělohradě poprvé od podzima..

**2. zápas s Podhorním Újezdem (výhra 17:14).** Druhý zápas už byl o něčem jiném a my nastříleli téměř dvojnásobek branek oproti předešlému utkání. Po pomalejším úvodu (půlka 6:5) se otevřela gólová stavidla a v druhém poločase platilo co minuta, to gól (20 minut, 20 branek). I když jsme vzadu až na pár výjimek nebyli schopni eliminovat střelce P. Bajera, útok hrál v klidu a téměř nechyboval. Stačilo tak několik zákroků brankáře a zisků obrany a poklidná výhra byla na světě.

**3. zápas s 1. NH Brno (prohra 13:16).** Tento zápas se nevydařil obraně. Za první půli si vpodstatě nesáhla na míč a my inkasovali 11 branek. V útoku jsme nehráli špatně, ale zatímco naše úspěšnost mohla být někde na hranici 70%, NHčko bylo stoprocentní. Na pohled to nebyla žádná krása, ale účel světil prostředky a naše obrana i přes snahu a množství vyzkoušených změn nenašla v tomto složení protizbraň. Nhčko si své chyby schovalo až do posledních minut, kdy už bylo o výsledku rozhodnuto. Je potřeba uznat, že soupeř se značně provizorní sestavou prošpikovanou dorostenci, sehrál výsledkově velmi povedený turnaj v němž nenašel přemožitele. Na to jak vypadala hra se už nikdo nikdy ptát nebude.. Tady nás porazila strojová účelnost.

**4. zápas s Krčínem (výhra 16:11).** V posledním zápase turnaje nás čekal krčínský dorost lehce doplněný několika ligovými harcovníky. Vzhledem k tomu, že už o nic nešlo a soupeře čekala dlouhá cesta domů, bylo domluveno zkrácení hrací doby na 2 x 15 minut. Za první patnáctiminutovku jsme dali 9 branek a i když postupně značně upadala koncentrace, zápas v pohodovém tempu vyústil v jasné vítězství.

Turnaj splnil účel. Zahráli jsme si pěkné zápasy a vzadu vyzkoušeli nové varianty složení obranné trojice. Zpětně je potřeba uznat, že postup do semifinále visel hodně nízko. Při první prohře s Veselím však selhal nerozehraný útok a proti NHčku se nezadařilo obraně. Hlavně aby se to sešlo až přijdou ligová klání.. ;-) Po krátké poturnajové expedici do okrajové části Bílých Karpat jsme zdárně dorazili domů. Za dva týdny vyrážíme na Vysočinu, příprava pokračuje turnajem v Humpolci.

### Sestava

Divina M., Fischer M. - Pokorný F., Pokorný V., Divina L., Wolf J. - Divina Z., Obrlík J., Kováč R., Slach T.

### Tabulka

{{<image file="/images/komentare/2015-02-16_tabulka.jpg">}}
